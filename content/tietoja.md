---
title: Luku 1
pagetype: info
---
# Tietoa koodikirjasta

<div class="author">
  <img src="/images/juha_mila.jpg">
</div>

Innostukseni Koodikirja-projektiin syntyi [Koodikoulu](http://koodikoulu.fi)-tapahtumien valtavasta
suosiosta sekä havainnosta, etten löytänyt Koodikoulun tueksi soveltuvaa opetusmateriaalia.
Aika hyvälle suomenkieliselle koodauskirjalle on kypsä.

Koodikirja-projektin tavoitteena on tuottaa Koodikoululle oppikirja ja auttaa alakoulujen opettajia
vuonna 2016 opetussuunnitelmaan sisällytettävässä ohjelmointiopetuksessa.

Suositut [Koodikoulu](http://koodikoulu.fi)-tapahtumat saivat alkunsa minun ja tyttäreni yhteisistä
koodaustunneista. Niissä olen saanut jakaa sitä tietoa ja iloa, jota olen itse saanut
koodauksesta. Koodikirjan avulla voin jakaa samaa iloa ja tietoa kaikille halukkaille.

## Miksi Koodikirja on tärkeä

[Koodikoulu](http://koodikoulu.fi) tarvitsee tuekseen itseopiskeluun soveltuvaa suomenkielistä 
opetusmateriaalia, sillä kaikilla ei ole mahdollisuutta päästä Koodikouluun paikan päälle. 

Alakoulujen opettajat tarvitsevat opetusmateriaalia ohjelmoinnin opettamiseen.

## Kenelle Koodikirja on

Jo 4-vuotias voi saada onnistumisen elämyksiä koodauksesta, mutta tarvitsee vanhemman
tuekseen. Oma kokemukseni koodailuista 4-vuotiaan tyttäreni kanssa on, että
koodaus yhdessä on hauskaa, ja siinä oppii paljon muutakin kuin koodausta.
Toisaalta 4-vuotiaalle monet koodaukseen liittyvät abstraktit käsitteet ovat luonnollisesti
hyvin haastavia, joten oppiminen ei välttämättä ole salamannopeaa. Tärkeintä on, että
oppiminen on hauskaa. Hankaliin yksityiskohtiin ei kannata jäädä jumiin.

Itse aloitin koodaamisen 8-vuotiaana, pääasiassa lukemalla VIC-20:n ohjekirjaa ja
kopioimalla sieltä pieniä ohjelmanpätkiä, joita sitten muuttelin ja vähitellen ymmärsin,
miten voin tehdä aivan omia tietokoneohjelmia. Toivon, että koodauksen opettelu onnistuu
kouluikäisiltä itsenäisestikin Koodikirjan avulla. Vanhempien tuki on kuitenkin
korvaamatonta, ja opettelu yhdessä on hyvin antoisaa.

Vaikka kirja onkin suunniteltu lapsille, voi siitä myös nuori tai aikuinen oppia paljon. Kirjasta
oppii ihan oikeita koodaustaitoja, ei pelkästään lasten leikkejä. Matka Koodikirjasta
ammattikoodariksi on toki vielä pitkä.

Koodikirjaa on tarkoitus myös kehittää tukemaan alakoulujen opettajien työtä ohjelmoinnin opetuksessa.

## Miksi koodaus on tärkeää

Moni Internetin tukipilari, kuten Linux, MySQL, IRC ja SSH ovat suomalaisten koodarien työtä.
Kaikissa näissä intohimoiset koodarit ovat rakentaneet jotain itselleen tärkeää koodaustaidoillaan.

Koodi on tulevaisuudessa ja jo nykyään merkittävä suomalainen vientituote. Nokian loistava
menestys rakentui osaltaan puhelimien ohjelmistojen eli koodin varaan. Myöhemmin kilpailijat tulivat ohi
vielä paremmilla ohjelmistoillaan. Tällä hetkellä menestyksekäs suomalainen peliteollisuus tarvitsee 
valtavasti lahjakkaista koodareita. Ilman hyviä koodareita menestystä ei tule,
ja toisaalta jos ja kun sitä tulee, niin samalla työllistetään paljon muitakin huippuammattilaisia.

Kaikki toimii nykyään koodilla. Kotonasi löydät koodilla toimivia laitteita yllättävän paljon: uunit,
liedet, mikrot, televisiot, autot, lämpöpumput sisältävät nykyään prosessorin, joka suorittaa koodia.

Koodausta kannattaa opetella nuorena. Se on hauska harrastus, josta tulee myöhemmin monelle työ.
Koodausharrastus ja ohjelmoinnin opettelu kehittää analyyttistä ajattelua ja ongelmanratkaisukykyä.

Koodaustaidoista on hyötyä muissakin ammateissa kuin ohjelmoijana. Esimerkiksi

- Johtavassa asemassa tehdään päätöksiä IT-järjestelmien hankinnasta. Jos ymmärrät IT-järjestelmiä,
teet parempia päätöksiä.
- Suuri osa kaikesta työstä tehdään nykyisin tietokoneella. Koodarit ovat tietokoneen tehokäyttäjiä,
ja suoriutuvat monenlaisista tehtävistä tehokkaasti, koska osaavat niksit ja pystyvät usein
automatisoimaan tehtäviä, ja siten säästämään työaikaa.
- Tieteellisessä tutkimuksessa käsitellään usein suuria datamääriä. Koodaustaidoilla tämä käy tehokkaasti.

Koodaus on tulevaisuuden kansalaistaito ja voi olla suuri menestystekijä sekä henkilökohtaisella
että jopa kansainvälisellä tasolla.

Lisää asiaa koodaustaidon tärkeydestä ja koodauksen opettamisesta löytyy [Koodi2016](http://koodi2016.fi/)
-sivustolta, jota olen itsekin ollut tukemassa.

## Miksi koodaus on hauskaa

Useimmat lapset nauttivat rakentelua erilaisilla rakennuspalikoilla. Koodaus on myös rakentamista,
mutta rakennettavat asiat voidaan herättää eloon. Koodari luo omia pelejään ja maailmojaan, joissa
hän voi itse määrätä säännöt.

Itse tein lapsena paljon erilaisia pelejä. Eräs näistä ole osakekauppapeli, jota kokoonnuimme monesti
pelaamaan isolla porukalla tietokoneen ääreen. Myös aikuisena olen tehnyt kymmeniä vapaa-ajan
koodausprojekteja, milloin mihinkin aiheeseen liittyen. Pelejä, apuohjelmia, 3D-moottoreita,
open-source kirjastoja ja niin edelleen. Nytkin päässä pyörii pari hyvää mobiilisovellusideaa.

Koodaus on hauskaa!

## Miten Koodikirja opettaa koodausta

Koodikirjassa koodausta lähestytään "koodikylpy"-menetelmällä, eli
tutustutaan koodaukseen hauskojen esimerkkien kautta ja samalla
opetetaan yleisiä ohjelmoinnin käsitteitä pienissä annoksissa.

Harjoituksia tehdään paljon ja asioita kerrataan paljon. Samat käsitteet
esitellään monta kertaa eri esimerkkien kautta.

## Mitä Koodikirja maksaa

Koodikirja on käyttäjilleen ilmainen.

Myös Koodikirjan lähdekoodi on avointa, joten se on nyt ja tulee jatkossakin olemaan kaikkien saatavilla, ilmaiseksi.
Koodikirja on siis vapaasti käytettävissä, kopioitavissa ja levitettävissä ei-kaupalliseen käyttöön.

Koodikirjan lähdekoodit löydät Githubista osoitteesta 
[http://github.com/koodikirja/koodikirja](http://github.com/koodikirja/koodikirja).

Koodikirjan sisällön tekijänoikeudet säilyvät tekijöillä itsellään, joten materiaalin mahdollisesta kaupallisesta käytöstä
on neuvoteltava tekijöiden kanssa.

Tämä koskee myös kirjan käyttöä maksullisessa koulutuksessa ja sen
painamista myytäväksi paperiversioksi.

## Miten Koodikirja toteutetaan

Koodikirja-projekti on yhteistyöprojekti, johon haemme rahoittajiksi ensisijaisesti suomalaisia
yrityksiä, jotka haluavat edistää koodaustaitoa ja -kulttuuria maassamme.

Olen toteuttanut Koodikirjan ensimmäisen luvun osittain vapaa-ajalla, osittain ohjelmistoyritys Reaktorin
sponsoroimana.

Kirjan graafisen suunnittelun ja piirrokset on toteuttanut Mari Halla-aho.

Koodikirja-projektin jatko riippuu siitä, löydetäänkö hankkeelle lisää tekijöitä ja rahoittajia.

## Mitä on suunnitelmissa

Koodikirja on vasta alussa. Nykymuodossaan se palvelee lähinnä lasten ja vanhempien yhteistä
ohjelmointiopettelua. Tarkoituksena olisi sovittaa tätä paremmin erityisesti alakoulujen ohjelmointiopetusta
tukevaksi. Tässä hieman suunnitelmia

- Lisätään leikkejä ja aktiviteetteja, joiden avulla ohjelmointia voi ymmärtää käyttämättä 
varsinaisesti tietokonetta. Tämä soveltuu 1-2 luokille. (tätä aloitettu: https://github.com/koodikirja/leikit)
- Jaetaan sisältö pienempiin "kortteihin", jotka soveltuvat yksittäisen opetus/oppimissession sisällöksi
- Testataan sisältöä alakouluissa
- Integroidaan Turtle Roy Koodikirjan sivulle (proto olemassa)
- Tehdään ohjelmointiharjoituksisa interaktiivisia (tyyliin codecademy)
- Lisätään Turtle Roy -ympäristöön mahdollisuus luoda ohjelmia graafisista blokeista (proto olemassa)

## Kuinka voit auttaa

Jos koet asian tärkeäksi, auta meitä kehittämään Koodikirjaa.

Koodikirja tarvitsee rahoitusta. Jos yrityksesi haluaa edistää hanketta, voitte auttaa
meitä sponsoroimalla. Käyttämällänne rahalla saatte varmistettua, että Koodikirja toteutuu.
Lisäksi saatte nimenne Koodikirjan Yhteistyökumppanit-sivulle ja siten ikuistetuksi suomalaisen 
koodauksen historiaan.

Yksityishenkilönä voit auttaa lukemalla, koodaamalla, opettamalla ja levittämällä sanaa.

Voit auttaa myös omalla työpanoksellasi. Koodikirja on avointa lähdekoodia, joten jos haluat
parantaa sitä, olet tervetullut niin tekemään! Koodi ja ohjeet löytyvät 
[Githubista](http://github.com/koodikirja/koodikirja).

<%=render('partials/contact')%>
